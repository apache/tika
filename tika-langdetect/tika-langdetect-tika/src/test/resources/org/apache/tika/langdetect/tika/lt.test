Lietuvos Respublikos Seimas,

 

stebėdamas 2010 m. Baltarusijos Respublikos Prezidento rinkimus, pasirengimą jiems ir juos lydinčius įvykius,

atsižvelgdamas į Europos saugumo ir bendradarbiavimo organizacijos Baltarusijos Respublikai dėl rinkimų ir jų organizavimo pateiktus siūlymus ir dalinį šių siūlymų įgyvendinimą,

įvertindamas 2010 m. gruodžio 19 d. rinkimus jų teisėtumo, skaidrumo ir atvirumo atžvilgiu,

reikšdamas susirūpinimą dėl teisėsaugos institucijų neproporcingos jėgos panaudojimo prieš gyventojus 2010 m. gruodžio 19-20 d. taikiame mitinge,

sunerimęs dėl areštuotų asmenų, tarp jų prezidento rinkimų kandidatų, saugumo ir deramos jų teisių apsaugos,

 

apgailestaudamas konstatuoja, kad 2010 m. gruodžio 19 d. prezidento rinkimai neatitiko Europos saugumo ir bendradarbiavimo organizacijos keliamų demokratiškumo ir skaidrumo reikalavimų,

reikalauja nedelsiant išleisti į laisvę suimtus 2010 m. gruodžio 19-20 d. taikaus mitingo dalyvius,

kviečia Baltarusijos vyriausybę nenaudoti riaušių kaip preteksto susidorojimui su opozicija,  politinėmis organizacijomis ir pavieniais politikais,

kviečia Lietuvos Respublikos Prezidentą ir Vyriausybę, o taip pat visas Europos saugumo ir bendradarbiavimo organizacijos valstybes nares, įvertinus Baltarusijos Respublikoje vykstančius procesus, nepripažinti 2010 m. gruodžio 19 d. rinkimų demokratiškais ir teisėtais,

skatina Lietuvos Respublikos Vyriausybę ir Seimą, atsižvelgiant į Lietuvos Respublikos pirmininkavimą Europos saugumo ir bendradarbiavimo organizacijoje 2011 m., dėti aktyvias pastangas sprendžiant demokratijos, žmogaus teisių ir rinkimų laisvės klausimus Baltarusijos Respublikoje,

ragina Baltarusijos valdžią įsijungti į realų, atviresnį ir labiau įsipareigojantį dialogą su Europos saugumo ir bendradarbiavimo organizacija ir kitomis tarptautinėmis organizacijomis, pilnai įgyvendinti jų parengtus pasiūlymus, kad galų gale įvyktų tikrai demokratiški rinkimai,

siūlo Lietuvos Respublikos Prezidentui, Vyriausybei, Seimo Užsienio reikalų komitetui apsvarstyti tikslingumą Europos Sąjungos formatuose kelti klausimą dėl sankcijų Baltarusijos Respublikai suspendavimo nutraukimo.

 
Rezoliucija įsigalioja nuo priėmimo.
